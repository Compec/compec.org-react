---
id: 1
title: Bugün Dünya Emoji Günü!
author: Compec
date: 14 Temmuz 2018
description: 17 Temmuz’dan herkese merhaba! Bol emojili bir yazıyla günü renklendirelim. Sadece bugün değil, hepimiz neredeyse her gün emojileri kullanıyoruz. Fakat bugün emojiler için özel bir gün; Dünya Emoji Günü!
route: bugun-dunya-emoji-gunu
img: https://cdn-images-1.medium.com/max/5000/1*CzzLly3N9wmPKS4k02gyZw.jpeg
---
# Bugün Dünya Emoji Günü!

### 17 Temmuz’dan herkese merhaba! Bol emojili bir yazıyla günü renklendirelim. Sadece bugün değil, hepimiz neredeyse her gün emojileri kullanıyoruz. Fakat bugün emojiler için özel bir gün: Dünya Emoji Günü!

![](https://cdn-images-1.medium.com/max/5000/1*CzzLly3N9wmPKS4k02gyZw.jpeg)

Twitter, Instagram, Facebook gibi sosyal medya mecralarında **#WorldEmojiDay **hashtagi ile bu gün kutlanıyor.

İlk Emoji Günü ise bundan 4 sene önce, yani 2014'te kutlanmıştı. Peki neden 17 temmuz? Rastgele bir tarih olduğunu düşünebilirsiniz, oysa çok ilginç bir sebebi var.

![Sırasıyla Apple, Google ve Mozilla’nın takvim emojileri](https://cdn-images-1.medium.com/max/6528/1*VCp2rwz1wN4xYi3jqC4sWQ.jpeg)

Bu emojileri hatırladınız mı? Belki de ilk defa bu kadar büyük vaziyette inceliyoruz. IOS cihazlarının ve Google’ın takvim emojisi, 17 Temmuz gününü gösteriyor!

Elbette bu her yerde geçerli değil. WhatsApp’inizi açıp emojileri incelerseniz takvimin 24 Şubat’ı gösterdiğini göreceksiniz. LG marka telefon kullanıyorsanız takvim emojisinde 27 Mart günü karşınıza çıkacak. Birkaç farklı emoji serisinde daha bu tarih değişiklik gösterebiliyor, veya hiçbir tarih yer almayabiliyor. Yine de 2014'te 17 Temmuz emojisi baz alınmış ve 17 Temmuz, *Dünya Emoji Günü* olarak ilan edilmiş.

![Twitter, LG, WhatsApp ve Emojidex’in takvim emojileri](https://cdn-images-1.medium.com/max/6528/1*WCZ2S7ssgmmlzvWX-HF1MA.jpeg)

Dünya Emoji Günü’nün seveceğiniz bir eğlencesi de var. Her yıl bu gün *Yılın En İyi Emojisi *seçiliyor. Oy kullanmak için bugün son gün, oylamalar kapanmadan isterseniz sizi [**buraya](http://worldemojiawards.com/)** alalım.

Üç farklı dalda emojiler yarışıyor: En iyi yeni emoji, en çok beklenen emoji ve yılın emojisi. Özellikle henüz kullanımda olmayan emojiler arasında çok ilginç seçenekler var (Oylamanın 2. sayfası).

![**Yılın En Çok Beklenen Emojisi** ödülünün adaylarından bazıları](https://cdn-images-1.medium.com/max/6528/1*47YtnV4hcPis1qKf40Kn-A.jpeg)

Hazır emoji günü gelmişken, bu renkli ve yepyeni dilin ışık hızındaki gelişiminden bahsetmemek olmaz. Öyle ki, emojiler birçok kişi tarafından *21. yüzyılın evrensel dili* olarak adlandırılıyor ve tarih boyunca varolmuş tüm dillerden çok daha hızlı bir biçimde yayılıyor ve gelişiyor.

Biz de bilinçli veya bilinçsiz, bir arkadaşımızı onaylamak için 👍🏻, komik bir mesajı okuduğumuzda 😂 emojilerini sıkça kullanıyor, sevdiğimiz birisine yazarken de mesajımıza türlü türlü kalp ❤ kondurmuyor muyuz? Galiba bu dili konuşmayı biz de biliyoruz. Peki…

### Nereden çıktı bu emojiler?

Hatta emoji emoji diyoruz ama, ***emoji*** ne demek?

Emoji kelimesi Japoncadan geliyor. *Resim* anlamına gelen ***e*** ve *karakter/harf *anlamındaki ***moji*** kelimesi birleşince, emoji ortaya çıkıyor. İngilizcedeki ‘emotion’ kelimesine benzemesi ise tamamen tesadüf. Peki o zaman emojileri bir Japon mu icat etti?

Şuradan başlayalım: Emojilerin geçmişi yalnızca birkaç yıl öncesinden ibaret değil. Öncelikle şu arkadaşlarımızı da hatırlamalıyız: :-) :-( ;-) …

![MSN Messenger emojileri](https://cdn-images-1.medium.com/max/2000/1*Yl-gHjYKWqGZimlutAag8A.png)

Aslında daha telefonlarımız *‘akıllı’ *değilken, henüz SMS ve MSN ile yazıştığımız yıllarda emojiler, ‘emoticon’ biçimiyle bizlerleydi ve noktalama işaretlerinden oluşuyorlardı. İki nokta ve D harfini bir araya getirip gülebiliyorduk, hala da gülüyoruz, değil mi? :D

Bu emoticonlar, emojilerin atası durumundalar ve on ya da yirmi sene öncesine değil, çok daha eskiye dayanıyorlar. Emoticon kabul edilebilecek ilk şekiller, 1881'de bir gazetede yayınlanmıştı.

![Puck Gazetesi, 1881](https://cdn-images-1.medium.com/max/2200/1*kmAvsOiyrSt7pCQU-PXHow.png)

Bundan tam bir asır sonra, 1982'de emoticonlar bilgisayarlara eklenmeye başlandı. Yani neredeyse yüz yıl boyunca emoticonlar bilgisayar veya telefonlar ile ilişkilendirilemeyecek konumdaydılar.

Tam anlamıyla birer küçük resim olan emojiler ise 1999 yılında Japonya’da Shigetaka Kurita tarafından icat edildi. Yani evet, emoji kelimesi Japoncadan geliyor çünkü mucidi bir Japon.

Bu 😁 renkli 😇 sarı 😛 kafalarla 🤤 cep telefonlarımızda ise ilk kez 2012 yılında, Apple ios 6 sürümünü yayınladığında tanıştık. Sonrasında yüzlerce görselden oluşan emoji klavyeleri dört bir yandan parmaklarımızın ucuna serilmeye başladı.

2012'den sonrası çok hızlı ilerledi, Facebook, Twitter gibi sosyal medya platformları emojileri çok seviyor ve hatta artık Dünya Emoji Günü’ne de severek sahip çıkıyorlar. Emojilerin kullanılma oranları, en çok kullanılan emoji gibi istatistikler 17 Temmuz’da yoğun olarak paylaşılıyor. Yalnızca Facebook’tan günde 60 milyon kadar emoji gönderiliyor. 2015'te **Oxford Sözlük**’te *‘emoji’*, yılın kelimesi seçildi. WhatsApp, yeni emojiler eklemeye durmadan devam ediyor.🤪🧐🤭🤗

Eğer bir sene sonra bu yazıya geri dönersek, bugün henüz tanışmadığımız emojileri artık neredeyse her gün kullandığımızı fark edebileceğiz.

Peki siz emojileri seviyor musunuz?

Sizce yılın emojisi hangisi?
>  *Yardımcı kaynaklar: [*Tintup](https://www.tintup.com), [WorldEmojiDay.com](https://worldemojiday.com/)
