---
id: 4
title: Dubai ve Çin’de Modern Robotlar Görücüye Çıktı!
author: Elif Alkan
date: 28 Kasım 2018
description: Geleceğin kentlerini robotlar mı Koruyacak? Geleceği hayal etmek korkutucu boyutlara ulaşabilir. Polis memurlarının yerini kara gözlü, ağzı burnu olmayan robotların aldığını düşünün. Bu robotlar kendi başına suçluları tespit edip kanıt toplayabilseydi neler olurdu?
route: dubai-ve-cinde-modern-robotlar-gorucuye-cikti
img: https://cdn-images-1.medium.com/max/2000/0*y32gljLQgG9lfiIC
---
## Dubai ve Çin’de Modern Robotlar Görücüye Çıktı!

### Geleceğin Kentlerini Robotlar Mı Koruyacak?

![](https://cdn-images-1.medium.com/max/2000/0*y32gljLQgG9lfiIC)

**Geleceği hayal etmek korkutucu boyutlara ulaşabilir: Polis memurlarının yerini kara gözlü, ağzı burnu olmayan robotların aldığını düşünün. Bu robotlar kendi başına suçluları tespit edip kanıt toplayabilseydi neler olurdu?**

Bahsettiğimiz türden bir polis robot, kafasında kasketiyle Dubai’de, dünyanın en uzun binası olan Burj Khalifa’nın önünde geçtiğimiz sene sergilenmişti.

Peki ya sonra ne oldu? Hızla gelişen teknolojiye ayak uydurmaya çalışan Dubai’nin bu robot sevgisi, ülkeyi dünya gündeminde tutmaktan ileriye gidebiliyor mu?

Robocop adlı robotun üretici firması PAL Robotics, bu robotun işlevini şu şekilde açıkladı:

“Robotumuz, Dubai polis teşkilatına katılarak vatandaşa fayda sağlaması için geliştirildi. Polislerin yürüttüğü pek çok görevde aktif ve yenilikçi bir rol oynayacak. Yakın zamanda turistik alanlarda ve alışveriş merkezlerinde hizmet vermeye başladı.

Özel yazılımı sayesinde ziyaretçilere birden fazla dilde bilgi verebiliyor ve istenilen konuda yol gösterebiliyor. Ayrıca robota entegre edilen mikrofonlar, vatandaşın dilediği zaman çağrı merkeziyle iletişime geçmesine olanak tanıyor. Üstelik trafik cezası ödemek gibi basit işlemler de bu robot vasıtasıyla gerçekleştirilebilir.”

PAL Robotics’in ifadesine bakarsak Robocop, polisten ziyade tur rehberi görevine bürünmüş gibi.

Bölgenin asayişini “akıllı” hale getirmek için planlanan bilgisayar kontrollü, insansız karakollar fikrinin ilk adımını bu “polis robot” oluşturuyor. Dubai hükümeti, 2030 yılına kadar polis kuvvetlerinin %25’inin robotlardan oluşmasını arzuluyor.

Tanıtımlar sırasında bir Dubai polisi;

“Bu robotlar 7 gün 24 saat çalışabilir. Hiçbiri yıllık izne çıkmayacak veya doğum yapıp işlerine ara vermeyecek. Her an her yerde görev başında olabilirler.” diye eklemişti.

![](https://cdn-images-1.medium.com/max/2000/0*jGwpx6pCLD4KiilX)

Sheffield Üniversitesi Bilgisayar Mühendisliği Departmanı’ndan Profesör Noel Sharkey, Dubai’nin robotlaşma sürecinde hükümetle birlikte çalışıyor. Verdiği açıklamada;

“Aslında bu robotların Dubai’de yaşlılara yardımcı olması ya da turistlere rehberlik etmesi planlanıyordu.” diyerek kafaları epey karıştırdı.

Robotların polis görevini üstlenmesini Sharkey pek gerçekçi bulmuyor:

“Robotların üzerine acil durum butonu yerleştirilmesi düşünülmüştü. Bu butona basınca konumunuz polise bildirilmiş olacaktı. Fakat insanlar robotu oyuncak haline getirip kolayca sahte çağrılar gönderebilir veya çarpıp düşürebilir.”

Geçmişte bu tür vakalara rastlamak da mümkün. Temmuz 2017’de Washington’daki bir iş merkezinde güvenlik amacıyla yerleştirilen robot, çok geçmeden süs havuzunun dibinde bulunmuştu.

![](https://miro.medium.com/proxy/0*V3UyFycaNT1vZ_xR)

Çin’de de birçok robot havaalanlarında ve tren istasyonlarında devriye geziyor. 1.60 metre boyunda, “E-Patrol Robot Sheriff” adındaki robot, Henan’daki Zhengzhou istasyonunda çalışıyor.

Şerif, pek çok dedektör ve kamerayla donatılmış. Hatta üzerindeki sensörler sayesinde şimdiden küçük bir yangının tespit edilmesinde rol oynamış.

Dahası da var: insan yüzlerini algılayıp hatırlayabiliyor, böylece potansiyel suçluları ya da şüpheli kişileri takip edip kaydını tutuyor.

Anbot adlı bir başka robot ise Shenzen Havaalanı’nda geçtiğimiz sene kullanılmaya başladı. Üzerindeki dört ayrı kamera ile yolcuların güvenlik ihtiyacını karşılıyor. Kargaşa anlarında duruma müdahale edebiliyor.

![](https://cdn-images-1.medium.com/max/2036/0*adcd5VHUltCi6OII)

Çin ve Dubai, aynı zamanda drone hareketinin öncülerinden biri. Modern dünyada robotların oynadığı en büyük rol ise tam da bu noktada ortaya çıkıyor: Dronelar, şu sıralar nakliyat ve ulaşımda cazip birer alternatif haline geldi.

Dubai, otonom drone taksilerle deneme uçuşları gerçekleştirdi ve şimdi uçan hibrid bisikletleri halka tanıtmaya hazırlanıyor. Bu bisikletleri süren polisler acil durumlarda olay yerine daha çabuk varabilecekler.

Profesör Sharkey’in ise uçan robotlar konusunda da bazı endişeleri var.

“Önlemi alınmazsa Dubai’de gökyüzünü dev bir kalabalık kaplayacak. İnsanlar gökyüzüne yaklaştıkça yeryüzü *Blade Runner* filmine benzeyebilir.”

Her şeye rağmen, Sharkey şehirlerde robotlaşmanın kaçınılmaz olduğunu düşünüyor: “Dünyada robotların yürütebileceği çok fazla iş var. Yerleri temizliyor, binaları denetliyor ve eşya taşıyabiliyorlar. Fakat şu an için robotlara iş yaptırmak fazla masraflı, üstelik çabuk arızalanıp görevlerini aksatabilirler.”

![](https://cdn-images-1.medium.com/max/2000/0*tHOhCFrnl7jvEcW4)

Leeds Üniversitesi’nde araştırma görevlisi olan Bilal Kaddouh’un içinde bulunduğu ekip, yollardaki çukurları tamir etmek için bir drone tasarlıyor.

“Üç farklı drone hazırladık; birinci drone yollardaki çukur ve bozuklukları tespit ediyor, ikinci drone kazı yapıyor ve yolu onarım için hazırlıyor, üçüncüsü ise 3D yazıcı kullanarak yolu tamir ediyor.”

Ekip, bu sistemin ilk örneklerini ilerleyen günlerde bizlere sunmayı planlıyor.

Doktor Kaddouh, gelecekte otonom droneların inşaat sektöründe geniş ölçekte kullanılacağını, şu anki gibi sadece “veri yığını dönütü” yapmak yerine tespit ettiği sorunların neler olduğunu daha isabetli bildireceğini umuyor. Bir süre sonra tüm altyapı çalışmalarının uçan robotlarla sağlanacağını öngörüyor.

“Droneların bir binanın içine girip robotik kollarla herhangi bir arızayı giderdiğini veya tavandaki ampulü değiştirdiğini hayal edin. Bu gibi robotlar, insanları tehlikeli işler yapma zorunluluğundan kurtarırdı ve şehirlerin idare edilmesini kolaylaştırırdı; ama önümüzde bazı engeller var. İnsanlar droneların gece gündüz uçmasına sıcak bakmıyor. Ayrıca halihazırdaki hava trafiğine droneları dahil etmek güç.”

“Teknoloji hazır ve bizi bekliyor, fakat mevcut yaşam düzeni ve toplumsal algılarımız değişebilir mi, işte asıl mesele bu.”

Biz hazır mıyız?

Kaynak: BBC
