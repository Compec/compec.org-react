---
id: 5
title: “Eyvah, Şarjım Bitiyor!”
author: Esra Eravcı
date: 6 Aralık 2018
description: Fedakâr arkadaşlarımız sayesinde literatürlerden sildiğimiz cümle. Telefondan telefona kablosuz şarj akıllı cihazların ulaşmak istediği yeni noktalardan biri. Huawei de Mate 20 telefonuyla yakın zamanda bizlere bu özelliği sundu. Bu camiada henüz çok büyük ses getirmese de blog yazımızda buna değinmek istedik.
route: eyvah-sarjim-bitiyor
img: https://cdn-images-1.medium.com/max/2400/1*hm3LD2lChoVrHn8PGvGNBg.jpeg
---
## “Eyvah, Şarjım Bitiyor!”

### Fedakâr Arkadaşlarımız Sayesinde Literatürlerden Sildiğimiz Cümle

Telefondan telefona kablosuz şarj akıllı cihazların ulaşmak istediği yeni noktalardan biri. Huawei de Mate 20 telefonuyla yakın zamanda bizlere bu özelliği sundu. Bu camiada henüz çok büyük ses getirmese de blog yazımızda buna değinmek istedik.

![wireless reverse charge](https://cdn-images-1.medium.com/max/2400/1*hm3LD2lChoVrHn8PGvGNBg.jpeg)

“In Time” filmindeki distopyada insanlar temas yoluyla geriye kalan ömürlerini birbirlerine aktarabiliyordu. Anlaşılan Huawei de telefonumuzun şarjının bitmesinin ölüm gibi geldiğini fark etti ve bu özelliği geliştirdi. Zaten Apple kuyruğunda bekleyenlere de bedava power bank dağıtan şirket, batarya konusuyla baya ilgili gözüküyor.

Aslında hayatımızın bazı anlarında bunu hayal etmişliğimiz olmuştur mutlaka. Örneğin, arkadaşımızın Uber çağırması için onun telefonuna ya da dönüş yolunda müzik dinlemeden duramayan arkadaşımıza sadece cihaza dokunarak telefonumuzdan enerji aktarabileceğiz.

Peki bu durum nasıl olabiliyor? İncecik ****telefon bir de kablosuz şarj cihazına nasıl dönüşüyor? İşin teknik kısmı şöyle:

![](https://cdn-images-1.medium.com/max/2000/1*YoV90kGEk-_OM3XQoh-qYg.jpeg)

Kablosuz şarj elektromanyetik indüksiyonla alakalı. Değişen bir manyetik alanda iletkene karşı elektromotor kuvvet üretimi. Kitaplardaki tanımı bu olsa da biraz daha açıklayalım.

Bir telin ucuna bağlı bir Galvanometrenin olduğu bakır tellerin etrafında mıknatısın yerini değiştirdiğiniz bir deneyden hatırlayabilirsiniz. Galvanometrenin iğnesinin hareketi, mıknatısı hareket ettirdiğinizde, bakır tellerinin içinde kablosuz olarak akımın üretildiğini gösterir. Sonuç olarak, bu durumda değişen manyetik alan mıknatısın hareketidir, iletkenimiz bakır teldir ve elektromotor kuvvet de gerilimdir, voltajdır. Gerilimin miktarı, mıknatısın ne kadar hızlı hareket ettirildiğine bağlıdır, bu da dönüşte telin üzerinde ne kadar akımın akacağını belirler (voltaj, akımla doğru orantılıdır). Şimdi de mıknatısı bir “elektromanyetik mıknatıs” ile veya içinden elektrik geçen bir bakır bobinle değiştirelim. Bobin boyunca geçen elektrik manyetik bir alan yaratır ve mıknatısı hareket ettirdiğimizde gerçekleşen olayın aynısı olur. Bu da bakır bobine akım verdiğinden verici olarak adlandırılabilir.[(1)](https://www.livemint.com/Technology/TvdW1e8OoxCRVlIe8q6NnO/Huawei-just-launched-a-smartphone-that-can-wirelessly-charge.html)

Gerçek yaşama aktarıp konuya bağlayacak olursak, akıllı kablosuz olarak şarj olabilen telefon alıcı olarak adlandırılabiliyor iken, verici rolünü de kablosuz şarj cihazı alır. Bir miktar karışık ama bu oldukça basitleştirilmiş bir açıklama aslında, kablosuz şarjın asıl olayı bizim cümlelerimizden bile daha karışık. Özellikle bunun küçültülmesi ve üstüne üstlük akıllı telefon inceliğinin içinde bulunacak kadar minyatürleşmesine, daha fazla beyinleri yormamak adına girmiyoruz bile.

![](https://cdn-images-1.medium.com/max/2000/1*cW4UAtIfGatH1dzhmt1UnQ.jpeg)

Zaten Huawei CEO’su Richard Yu bu durumu “Hep bir adım öndeyiz.” sözleriyle özetlemişti. Kablosuz olarak şarj olan telefonlar görmeye yeni yeni alışırken “wireless reverse charging” yapan yani kablosuz ters şarj edebilen telefonlar görmek bizim için şok edici olacak. Belki de hepimiz Mate 20 Pro sahibi bir arkadaş edinmek isteyeceğiz, kim bilir?
